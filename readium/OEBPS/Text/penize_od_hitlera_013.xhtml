<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>penize_od_hitlera-10</title>
		<link href="../Styles/penize_od__idstyles.css" rel="stylesheet" type="text/css"/>
	</head>
	<body id="penize_od_hitlera" xml:lang="cs-CZ">
		<div>
			<p id="toc_marker-8" class="MLP-uroven2-kapitola">Epilog</p>
			<p class="MLP-text-bez1radku">Denisovu matku trefil šlak. Před televizní obrazovkou přepadla obličejem do bělostného porcelánového talíře, plného žloutkových křupek. Aby si naposledy prohlédla dno zmodralé prapodivnými ornamenty.</p>
			<p class="MLP-text">Křupky vylétly do vzduchu. Některé se jako kuličky bodláku přichytily jejích šedin. Nataša s&#160;pošťačkou, Hankou Malou, Stolařkou a&#160;paní Drbavou – usazené kolem turecké kávy, jablečného džusu a&#160;ořechové bábovky – na ni ještě několik minut pořvávaly komentáře televizního seriálu, jinak zcela soustředěné na své téma.</p>
			<p class="MLP-text">„Taková mladá frajle.“</p>
			<p class="MLP-text">„Někdo ty chtivý mamonářky už zastavit musí.“</p>
			<p class="MLP-text">„Taková frajle. Škoda že nejni v&#160;tom jináči, voni by jí roupy přešly.“</p>
			<p class="MLP-text">„Stolař i&#160;tu rehabilitaci zpochybní.“</p>
			<p class="MLP-text">„Taková frajle.“</p>
			<p class="MLP-text">„Slítávaj se jako žravý kobylky.“</p>
			<p class="MLP-text">„Že si nedaj pokoj. Koho ty pravěký histórie zajímaj.“</p>
			<p class="MLP-text">„Taková vyzáblá frajle.“</p>
			<p class="MLP-text">Mlely a&#160;mlely, než pochopily, že žluť v&#160;Ženiných vlasech nejsou kulaté natáčky. Že podivný předklon není pohybem krátkozrakého výběru mlsů.</p>
			<p class="MLP-text">Okna zámečku rozdrnčelo čtyřhlasé zaječení.</p>
			<p class="MLP-text-bez1radku--12-0">Na sklonku života bude Denis hořce litovat. Protože si nedá pokoj a&#160;jako jediný se dopátrá dosud neznámých podrobností ze života Gity Lauschmannové. Ale protože člověk nemůže věřit vlastním očím, natožpak těm cizím, a&#160;protože nemůže věřit vlastním slovům, natožpak těm vypouštěným z&#160;cizích úst, tak…</p>
			<p class="MLP-text">Tak Denis spolkne, co ví.</p>
			<p class="MLP-text">A&#160;osud už mu nedopřeje času, aby to, co ho tížilo nejvíc a&#160;užíralo mu nejen spánek, ale i&#160;radost závěrečných let života, někomu pověděl. Stejně netušil komu a&#160;nevěděl jak. Přemítal, proč se to hlavní o&#160;lidském životě nedozvíme. Ne proto, že by příběh končil, ale proto, že končí zásoba použitelných slov. Ano, jistě, slovy se dá hodně napáchat.</p>
			<p class="MLP-text"><span class="MLP-znak-kurziva-11b">Ničemu</span> se jimi nedá zabránit.</p>
			<p class="MLP-text-bez1radku--I---12-0">Červen 2003 – září 2005</p>
			<p class="MLP-text-bez1radku--I">(Praha a&#160;Rasochy)</p>
			<p class="MLP-text-bez1radku--I para-style-override-2"><span></span></p>
		</div>
</body>
</html>